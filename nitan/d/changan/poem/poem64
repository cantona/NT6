杜甫：觀公孫大娘弟子舞劍器行並序

昔有佳人公孫氏  一舞劍器動四方  
觀者如山色沮喪  天地為之久低昂  
霍如羿射九日落  矯如群帝驂龍翔  
來如雷霆收震怒  罷如江海凝清光  
絳唇珠袖兩寂寞  晚有弟子傳芬芳  
臨穎美人在白帝  妙舞此曲神揚揚  
與余問答既有以  感時撫事增惋傷  
先帝侍女八千人  公孫劍器初第一  
五十年間似反掌  風塵﹝□項﹞洞昏王室  
梨園子弟散如煙  女樂餘姿映寒日  
金粟堆前木已拱  瞿塘石城草蕭瑟  
玳筵急管曲復終  樂極哀來月東出  
老夫不知其所往  足繭荒山轉愁疾  
