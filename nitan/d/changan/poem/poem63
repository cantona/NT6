杜甫：古柏行

孔明廟前有老柏  柯如青銅根如石  
雙皮溜雨四十圍  黛色參天二千尺  
君臣已與時際會  樹木猶為人愛惜  
雲來氣接巫峽長  月出寒通雪山白  
憶昨路繞錦亭東  先主武侯同﹝門必﹞宮  
崔嵬枝幹郊原古  窈窕丹青戶牖空  
落落盤踞雖得地  冥冥孤高多烈風  
扶持自是神明力  正直元因造化功  
大廈如傾要樑棟  萬牛回首丘山重  
不露文章世已驚  未辭剪伐誰能送  
苦心豈免容螻蟻  香葉終經宿鸞鳳  
志士幽人莫怨嗟  古來材大難為用  
