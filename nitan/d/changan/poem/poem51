李頎：聽安萬善吹篳篥歌

南山截竹為篳篥  此樂本自龜茲出  
流傳漢地曲轉奇  涼州胡人為我吹  
傍鄰聞者多嘆息  遠客思鄉皆淚垂  
世人解聽不解賞  長飆風中自來往  
枯桑老柏寒颼﹝風留﹞  九雛鳴鳳亂啾啾  
龍吟虎嘯一時發  萬籟百泉相與秋  
忽然更作漁陽摻  黃雲蕭條白日暗  
變調如聞楊柳春  上林繁花照眼新  
歲夜高堂列明燭  美酒一杯聲一曲  
