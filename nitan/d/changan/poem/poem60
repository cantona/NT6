杜甫：韋諷錄事宅觀曹將軍畫馬圖

國初以來畫鞍馬  神妙獨數江都王  
將軍得名三十載  人間又見真乘黃  
曾貌先帝照夜白  龍池十日飛霹靂  
內府殷紅瑪瑙盤  婕妤傳詘才人索  
盤賜將軍拜舞歸  輕紈細綺相追飛  
貴戚權門得筆跡  始覺屏障生光輝  
昔日太宗拳毛﹝馬咼﹞  近時郭家獅子花  
今之新圖有二馬  復令識者久嘆嗟  
此皆騎戰一敵萬  縞素漠漠開風沙  
其余七匹亦殊絕  迥若寒空雜煙雪  
霜蹄蹴踏長楸間  馬官廝養森成列  
可憐九馬爭神駿  顧視清高氣深穩  
借問苦心愛者誰  後有韋諷前支盾  
憶昔巡幸新豐宮  翠花拂天來向東  
騰驤磊落三萬匹  皆與此圖筋骨同  
自從獻寶朝河宗  無復射蛟江水中  
君不見 
金粟堆前鬆柏裡  龍媒去盡鳥呼風  
