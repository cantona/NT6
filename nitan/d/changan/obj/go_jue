                        棋訣
                                     劉仲甫

棋者，意同于用兵，故敘此四篇，粗合孫吳之法。古人所謂“怯
敵則運計乘虛，沉謀默戰于方寸之間，解難排紛于頃刻之際。動
靜迭居，莫測奇正，不以猶豫而害成功，不以小利而妨遠略”。
此非見溲聞者，能議其仿佛耳。

                    一曰布置

蓋布置棋之先務，如兵之先陣而待敵也。意在疏密得中，形勢不
屈；遠近足以相援，先後可以相符。（逼近勢子，有拆三、四之
著，勢雖大而易攻。至于尖飛之類，力雖牢而路促。拆二之意，
得其中也。）若入他境，或于六三、三六下子，（謂此有三用：
四二斜飛入角，九三拆二歸還；六五單開入腹。）及九三、十三
之著，思不執一，進退合宜。訣曰：“遠不可太疏，疏則易斷；
近不可太促，促則勢羸。”正謂此也。善棋者不困于此，使困在
彼；勢壯在己，勢羸在人。此乃為格。

                    二曰侵襲

棋路無必成，棋無必殺，乘機制變，不可豫圖。且布置已定，則
強弱未分，形勢鼎峙，然後侵凌之法得已行乎期間，必使應援相
接、勾落相連，多方以擁逼，迤邐而侵襲。（侵襲者，近角蹺、
間、夾、斡之類是也。擁逼者，因勢取力是也。）侵襲若行，則
彼路不得不促；擁逼漸急，則彼勢不得不羸。俟乎忿而先動，則
視敵而索其情，觀動而制乎變。此謂善應者也。

                    三曰用戰

用戰之法，非棋要道也。不得已而用之，則務在廉慎以守封疆，
端重而全形勢。封疆善守，則在我者實矣；形勢能全，則在我者
逸矣。夫以實擊虛，以逸待勞，則攻必破，戰必克矣。

                    四曰取舍

取舍者，棋之大計。轉戰之後，孤棋隔絕，取舍不明，患將及矣。
蓋施行決勝謂之取，棄子取勢謂之舍。若內足以豫奇謀，外足以
隆形勢，縱之則莫御，守之則莫攻，如是之棋，雖少可取保之。
若內無所圖，外無所援，出之則癒窮，而徒益彼之勢，守之則癒
困，而徒壯彼之威，如是之棋，雖多可舍而委之。
